---
layout: post
title: "علم بهتر است یا فن‌آوری؟"
date: "2019-04-04"
categories: 
  - "دسته‌بندی-نشده"
---

یکی از دانشجویان سوالی پرسیده که جمع‌بندی‌اش یک همچنین چیزی می‌شود:

۱) آیا بهتر نیست به جای علم روی فن‌آوری در ایران سرمایه‌گذاری کنیم؟

۲) اگر قرار بود روی فن‌آوری سرمایه‌گذاری کنیم، فن‌آوری‌هایی که ایران در آن‌ها شرایط ویژه‌ای دارند بهتر نیست؟

۳) همان مورد ۲ در مورد علم. یعنی بهتر نیست روی علمی سرمایه‌گذاری کنیم که به ایران ربط ویژه‌ای دارد؟

راستش برخلاف نظر آن دانشجو، نظر بنده در مورد سوال‌های فوق خیلی هم محکم نیست. طبیعتا خودم تلاش کرده‌ام روی علم سرمایه‌گذاری کنم و در میان علوم مختلف روی سرطان. و تلاش کرده‌ام همه را دعوت کنم به این راه. اما نمی‌گویم این تنها راه است یا همه باید جمع بشوند روی این کار. البته فکر می‌کنم جمع کردن همه روی یک موضوع خیلی اثر مثبتی دارد، اما معنی‌اش این نیست که حتما باید این بشود. یا این‌که حتما حتی این بهترین راه است.

البته تجربه‌هایی و نظرهایی در موارد بالا دارم. اما، پیش از آن‌که نظری بدهیم، ...

پیش از آن، آیا خوانندگان نظری دارند؟ ببینیم می‌توانیم تعدادی نظر مختلف جمع کنیم؟

## نظر اولی که به دستمان رسید:

سلام.  
سوالات مطرح شده دارای پیشفرض هایی است . خوب است این پیشفرض ها را ابتدائا مطرح کنیم:  
۱- اگر قبول کنیم که برای یک جامعه در روزگار کنونی، رسیدن به قدرت تکنولوژیک شرط لازم سعادتِ آن جامعه است، سوالی که مطرح می‌شود این است که وظیفه ما میهن دوستان چیست؟  
سوالی که به طور خاص مطرح می‌شود این است که وظیفه ما دانشگاهیانِ میهن دوست چیست؟  
سوالی که به طور خاص‌تر می‌تواند طرح شود این است که وظیفه ما دانشگاهیانِ علاقمند به ریاضیات چیست؟  
اولین نکته‌ای که به ذهنم میرسد این است که در مقیاس فردی هر فرد نمی‌تواند بر صرفِ وظیفه عمل کند و اگر به زندگی دانشمندان و مخترعان برجسته تاریخ نگاه کنیم، می‌بینیم که آن‌ها بیشتر در پی علاقه خویش بودند تا وظیفه خویش. و اصولا هیچ کار برجسته‌ای بدون وجود علاقه صورت نمی‌گیرد. پس می‌توان گفت در مسیر انتخاب فردی پیش‌شرط علاقه باید وجود داشته باشد.  
حال سوال در مقیاس فردی می‌تواند اینگونه مطرح شود: چه زمینه‌های علمی یا صنعتی‌ای وجود دارد که در عین حالی که منِ علاقمند به ریاضیات را به خود جذب می‌کند می‌تواند در راه رسیدن به جامعه ای با قدرت تکنولوژيک نیز موثر باشد؟ و در بین این زمینه‌ها کدام راه نزدیکتری برای رسیدن به قدرت تکنولوژیک است؟

ولی خوب بیشتر شبیه سوال است تا پاسخ به سوال‌هایی که مطرح شده.
