---
layout: post
title: "نیاز به ارتقاء پای‌بست"
date: "2019-03-17"
categories: 
  - "دسته‌بندی-نشده"
---

از سال‌ها پیش، بنیاد نخبگان به نخبگان حقوق‌هایی پرداخت می‌کند. البته بحث‌های فراوانی مطرح بود که چرا این حقوق‌ها، چرا به این افراد، و خیلی چراهای دیگر.

ظاهرا در سال‌های اخیر، طرح‌های جدیدی دارند که در قبال این حقوق‌ها کارهایی به نخبگان بسپارند. در یکی از این طرح‌ها، از نخبگان خواسته می‌شود در طرحی پژوهشی با محوریت یک استاد شرکت کنند. کلا ایده بسیار جالب است، و سازوکاری هم که برایش چیده‌اند خیلی خوب است. بدین صورت یکی از اساتید به کار گرفته می‌شود، مساله‌هایی که نخبگان با آن‌ها سروکار خواهند داشت، مساله‌های پخته‌تری است. تیم‌سازی‌های جدید بین نخبگان و برخی اساتید شکل می‌گیرد و کلی خواص دیگر. کلا وقتی پختگی طرح را انسان می‌بنید تعجب می‌کند، یعنی همچنین طرح‌هایی وجود داشته، یا می‌توانسته وجود داشته باشد و ما با آن سبک قدیم رفتار می‌کردیم؟!

اما جدا از همه این خوبی‌ها، هدف اصلی این طرح چیست؟

برخی افراد با انگیزه و با حوصله و خوش‌فکر هستند که ازشان که می‌پرسید چه کار می‌کنند می‌گویند فلان جا یا فلان طرح هست، می‌رویم آن را بهتر کنیم. سازوکاری برای اثرگذاری در فلان طرح را به دست آورده‌ایم و خلاصه حرفمان خریدار دارد و می‌رویم فکرهایمان را روی هم بریزیم با آن‌ها هم‌فکری کنیم تا این طرح یا این مکان را بهتر کنیم.

برخی اوقات واقعا از ایشان برمی‌آید که تغییر بسیار مثبتی ایجاد کنند. اما از ایشان باید پرسید هدف اصلی شما چیست؟ هدف اصلی‌تان این است که این ماجرا را بهتر کنید؟

نکند خانه از پای‌بست ویران باشد، یا از پای‌بست ارزش چندانی نداشته باشد، و شما در حال بهتر کردن نقش ایوان باشید؟

راستش طرح خوب بنیاد نخبگان هم بیشتر بدین صورت می‌نماید. خیلی طرح خوبی است، رشدهای فراوانی ایجاد می‌کند، اما آخر که چه؟ آیا رشدی در علم ایران ایجاد می‌کند؟ آیا نیروهای بهتری برای ایران ایجاد می‌کند؟ آیا اساتید را بهتر می‌کند؟ یا وقت ایشان را بیشتر می‌گیرد؟ آیا به علم ایران جهت می‌دهد؟

البته حتما طراحان و مجریان این طرح خودشان ایده‌هایی و یا توضیحاتی دارند، و حتما خوشحال می‌شویم ایده‌ها و توضیحاتشان را بشنویم. اما، این ماجرا یک درد رایج است. انشاء الله که طرح بنیاد نخبگان از این درد رنج نبرد و حقیقتا رشدی برای ایران و علم ایران ایجاد بکند.
