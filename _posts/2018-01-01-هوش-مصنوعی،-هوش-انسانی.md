---
layout: post
title: "هوش مصنوعی، هوش انسانی"
date: "2018-01-01"
categories: 
  - "دسته‌بندی-نشده"
---

دانشجویان، مخصوصا دانشجویان جوان‌تر در مورد هوش مصنوعی و هوش انسانی و ربط این‌ها به هویت انسانی زیاد می‌پرسند. راستش برای من این سوال‌ها عجیب هستند. و راستش پژوهش‌ها و تعریف‌های جالبی از زمان تورینگ روی همین زمینه انجام شده. ای کاش دانشجویان این موضوعات را مطالعه می‌کردند. نامه‌ای در این زمینه و پاسخم را اینجا منتشر می‌کنم، صرفا برای باز کردن سر بحث.

نامه

> به تازگی در مورد هوش مصنوعی مطالعاتی داشتم و حالا با مسائلی روبرو شده ام که ذهنم را به خود مشغول کرده است. نمیدانم پرسیدن سوالاتم از شما و پرسیدن نظر شما کار درست و مودبانه ای است یا نه اما این سوالات آن قدری مرا نگران کرده اند که نیاز به کمک شما داشتم.
> 
> همانطور که احتمالا می‌دانید با کشفیات و اختراعاتی که به تازگی در این حیطه انجام شده است، نگرانی های زیادی در مورد معنای زندگی انسان و اینکه آیا انسان خود یک ماشین بیولوژیکی است یا نه به وجود آمده است.
> 
> سال گذشته میلادی گوگل هوش مصنوعی ای درست کرد که دیگر نیازی به داده زیاد برای یادگیری نداشت و تنها با دانستن قواعد بازی توانست بزرگترین بازیکن بازی Go را شکست دهد. این شروعی خواهد بود برای درست کردن ربات هایی با هوش عجیب و غریب که می توانند مسائل کلی تری را حل کنند.
> 
> به طور خلاصه، اتفاقاتی که تا کنون افتاده باعث بوجود آمدن سوال زیر شده:
> 
> ۱ - آیا هوش مصنوعی می تواند به جایی برسد که کامپیوترها بتوانند احساس و عملکرد مغز ما را همانطور که ما آن را احساس می کنیم داشته باشند؟
> 
> ۲ - آیا انسان ها صرفا یک سری هوش بیولوژیکی هستند؟
> 
> ۳ - آیا فکر کردن و نگران بودن از اینها منطقی ست؟
> 
> راستش اگر انسان ها یک سری هوش بیولوژیکی باشند، معنی خیلی از مسائل برایم از بین خواهد رفت. عشق، فداکاری، شجاعت، هیچ یک دیگر هیچ معنایی نخواهد داشت و من، احساس من از منی که حسش می کنم، توهمی بیش نخواهد بود.

پاسخ

> ۱) این‌که شما بتوانید هوش مصنوعی بسازید که در بازی Go از بقیه ببرد، به نظر شما چه معنی می‌دهد؟ چرا فکر می‌کنید، این نتیجه خاصی است؟ آیا این محصول، محصولی هوشمند نامیده می‌شود؟ آیا این هوشمندی عجیب و غریب است؟
> 
> ۲) این دغدغه که انسان دقیقا چیست دغدغه‌ای قدیمی است. اما به نظر می‌رسد شما نیازمند بررسی دقیق‌تر موضوع هستید. مثلا چرا فکر می‌کنید احساسات همان هوش هستند؟ چرا احساس می‌کنید دستاوردهای جدید ربطی به درک احساسات انسانی دارند؟
> 
> ۳) آیا اگر یک ماشین رفتارهایی انجام بدهد که موجودات با احساس انجام می‌دهند، آیا آن ماشین احساس دارد؟
> 
> ۴) چرا وقتی میمون‌ها احساسات دارند، این سوال‌ها برای شما پیش نمی‌آید، ولی وقتی ماشین‌ها احساسات داشته باشند، این سوال‌ها برای شما پیش می‌آید.
> 
> سعی کردم پاسخ خاصی به سوال‌های شما ندهم، بلکه تلاش کنم شما را تشویق کنم که سوال‌های خود را دقیق‌تر کنید و بیشتر در این زمینه فکر کنید.
