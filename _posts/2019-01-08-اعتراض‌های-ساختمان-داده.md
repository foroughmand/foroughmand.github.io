---
layout: post
title: "اعتراض‌های ساختمان داده"
date: "2019-01-08"
categories: 
  - "دسته‌بندی-نشده"
---

این ترم درس ساختمان داده را در خدمت دانشجویان بودیم. حدودا ۷۰ نفر این درس را گرفته‌بودند از رشته‌های علوم کامپیوتر و برق. شاید برخی افراد از رشته‌های دیگر هم بودند، اما کم‌تر بودند. در مجموع ساختمان داده یک درس پایه‌ای است. در مجموع درس خوبی بود. به حساب بنده، درس خوب بود و خوب برگزار شد.

اما اخباری می‌رسد که دانشجویان خیلی از درس ناراحت هستند. خودم به صورت مستقیم اعتراض‌هایی که شنیده‌ام، اعتراض‌های ساده‌ای بودند و اینقدر خشن نبودند. اما اخبار واصله نشان‌دهنده اعتراض‌هایی خیلی جدی است!

اعتراض‌هایی که من شنیده‌ام:

۱) اعتراض به حجم زیاد درس: در این درس، علاوه بر مباحث معمول، برخی مباحث دیگر هم درس داده شد. البته برای اینکه حجم درس خیلی تغییر نکند، برخی مباحث که مثلا در ترم‌های گذشته بیشتر درس داده می‌شد، در این ترم مختصرتر برگزار شد. مثل مبحث درهم‌سازی یا تصادفی. و از طرفی تلاش شد آزمون‌هایی که از درس گرفته می‌شود آزمون‌هایی سطحی‌تر باشد تا خواندن آن مباحث سخت نباشد.

۲) اعتراض به میان‌ترم: به‌طور خلاصه گفته شد که میان‌ترم سخت بود و نمره دانشجویان کم شده. البته نمره کم شده، اما نمره از ابتدا قرار بود با نمودار جبران شود. اعتراض خیلی جدی این بود که چرا اولین تمرین یکی از فصل‌ها را به عنوان یکی از سوال‌های امتحان داده‌ام. این اعتراض ظاهرا خیلی برای دانشجویان جدی بوده، راستش خیلی درک نمی‌کنم.

۳) نامنظم بودن تمرین‌ها و آزمونک‌ها. یکی از آزمونک‌ها یک هفته به عقب افتاد ولی تمرین‌ها دیرتر از موعدی که از ابتدا گفته بودم داده شد. به نظر می‌آید اگر از ابتدا نمی‌گفتم تمرین‌ها را کی می‌دهیم این مشکل پیش نمی‌آمد.

۴) عدم تمدید تمرین‌ها: سر این مورد هم خیلی اعتراض بود که چرا پس از پایان مهلت تمرین‌ها را تمدید نمی‌کنید. مشکل معمولا از کل زمان نبود. یعنی نمی‌گفتند ۲ هفته کم است برای تمرین‌ها می‌گفتند چرا بعد از زمان پایان تمرین را تمدید نمی‌کنید. البته خوب با توجه به اینکه بقیه استادها این کار را می‌کنند، شاید بهتر بود ما این کار را انجام می‌دادیم.

اما هیچ کدام از این‌ها و اجتماع این اعتراض‌ها هم اینقدر نیستند. حتی با این شرایط از خیلی از درس‌های دیگری که خودم دادم هم درس بهتر برگزار شده. راستش درس نمی‌فهمم دانشجویان چه می‌گویند. برخی از صحبت‌ها بیشتر شبیه بهانه است. البته ممکن است یک علت اینکه من متوجه نمی‌شوم چه می‌گویند این باشد که آن‌هایی که اخبار را می‌آورند درست اخبار را منتقل نمی‌کنند. در نتیجه:

پیشنهادی بدهید برای این‌که چگونه یک سازوکاری بچینیم که اعتراض دانش‌جویان بودن نام به دست بنده برسد، بدون واسطه. حتی اگر بشود، مصداقی، مثلا بگویند فلان تمرین این شد یا آن شد. بعد جمع‌بندی کنیم ببینیم چه خبر بوده، شاید برای ترم‌های آینده بتوانیم از این استفاده کنیم.

**منتظر پیشنهاد شما برای سیستم جمع‌آوری نظرات هستم.**

پس‌نوشت ۱: برخی دانشجویان گفتند که دیگر با فلانی درس نمی‌گیریم. راستش این‌که دانشجویان درس‌های بنده را نگیرند اینقدر من را اذیت نمی‌کند، اما این‌که دانشجویان اذیت شده باشند، حیف است. یک درس به این خوبی، چرا باید دانشجویان با اذیت این درس را طی کنند، به جای این‌که یک خاطره خوش برایشان بماند.

پس‌نوشت ۲ (نامرتبط): یکی از دانشجویان هم اعتراض کرده‌اند که چه استاد راهنمای بدی بودی که فقط انتهای هر ترم یک ایمیل می‌زدی که انتخاب واحد کنید. نمی‌دانم این داستان از همان‌جا آب می‌خورد که اعتراض‌های ساختمان داده آب می‌خورد یا خیر، اما همین دانشجو بارها با بنده در این مدت صحبت کرده‌است. در نتیجه احتمالا ماجرا چیزی هست که من درست متوجه نمی‌شوم.
